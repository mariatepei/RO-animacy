1.
Un instrument de măsură este un sistem de corpuri, cu mobilitate mutuală, folosit la măsurarea sau controlul mărimilor de stare fizico-chimică sau a mărimilor de stare globale ale unui sistem fizic, deduse din cele de stare, sau corpuri fără mobilitate mutuală, dar gradate, care servesc pentru măsurători geometrice.După categoria (felul) mărimilor ale căror valori sunt măsurate cu ele, instrumentele de măsură se grupează în:
instrumente de măsură mecanice, care măsoară dimensiuni liniare ( metrul, rigla, calibrul, micrometrul), unghiuri (raportorul), arii (planimetrul), volume ( biureta, cilindrul gradat), timpul (orologiul, ceasornicul, cronometrul), viteza (vitezometrul, anemometrul, tubul Pitot), turația (tahometrul), accelerația (accelerometrul), frecvența (frecvențmetrul), amplitudinea vibrațiilor (seismometrul), forța (dinamometrul, balanța, cântarul), presiunea (manometrul, barometrul), densitatea lichidelor (areometrul), nivelul ( nivela), orizontalitatea (nivela), altitudinea (altimetrul), debitul (apometrul, contorul) etc.
instrumente de măsură termice, care măsoară mărimi termice: temperatură (termometrul), cantitate de căldură (calorimetrul).
instrumente de măsură electrice, care măsoară mărimi electrice, de exemplu: ampermetrul, voltmetrul, wattmetrul, fazmetrul, frecvențmetrul, ohmmetrul etc. De asemeni sunt denumite uzual electrice acele instrumente cu care se măsoară diferite mărimi (neelectrice) prin conversia lor în mărimi electrice.
instrumente de măsură magnetice, care măsoară mărimi magnetice, de exemplu: intensitatea de câmp magnetic (magnetometrul), tensiometrul magnetic, permeabilitatea materialelor (permeametrul), sau cele care au ca piesă de lucru principală un magnet.
instrumente de măsură optice, care măsoară mărimi optice, de exemplu luxmetrul. De asemeni sunt denumite uzual optice acele instrumente care au incluse în construcția lor principială lentile sau oglinzi.
După destinație, instrumentele pot fi:
instrumente de cartografiere.
Organizația Internațională de Metrologie Legală (en) a definit expres unele noțiuni legate de instrumentele de măsură în standardul a cărei traducere oficială în limba română este SR Ghid ISO/CEI 99: 2010.
O clasă de precizie este o clasă de instrumente de măsură sau sisteme de măsurare care satisfac anumite cerințe metrologice stabilite destinate menținerii erorilor de măsurare sau incertitudinilor instrumentale între limite specificate în condiții de funcționare specificate.
Deriva (variația, drift-ul, modificarea indicației) unui instrument de măsură este modificarea continuă sau graduală în timp a indicației, din cauza modificărilor (interne) la nivelul caracteristicilor metrologice ale unui instrument de măsură.
Un detector este un dispozitiv sau o substanță care indică prezența unui fenomen, a unui corp sau a unei substanțe atunci când se depășește valoarea de prag a unei mărimi asociate.
Domeniul de măsurare al unui interval de indicație nominal este reprezentat de valoarea absolută a diferenței dintre valorile extreme ale mărimii într-un interval de indicație nominal.
Eroarea informației de măsurare este eroarea de măsurare a unui instrument de măsură sau sistem de măsurare pentru o valoare specificată a mărimii măsurate.
Eroarea la valoarea zero a mărimii măsurate este eroarea informației de măsurare acolo unde valoarea specificată a mărimii măsurate este zero.
Incertitudinea instrumentală este o componentă a incertitudinii de măsurare ce provine de la un instrument de măsură sau un sistem de măsurare în uz.
O indicație este o valoare a mărimii furnizată de un instrument de măsură sau de un sistem de măsurare.
O indicație martor (sau de fond) este o indicație obținută de la un fenomen, corp sau substanță similare fenomenului, corpului sau substanței în curs de investigare, dar pentru care o mărime de interes este presupusă a nu fi prezentă sau nu contribuie la indicație.
Un instrument de măsurare indicator este un instrument de măsură ce furnizează un semnal de ieșire cuprinzând informații despre valoarea mărimii care este măsurată.
Un instrument de măsurare cu afișaj este un instrument de măsurare indicator la care semnalul de ieșire are formă vizuală.
Un interval de măsurare (sau de lucru) este un ansamblu de valori ale mărimilor de aceeași natură care pot fi măsurate de un instrument de măsură sau un sistem de măsurare dat cu o incertitudine instrumentală (de măsurare) specificată, în condiții definite.
Un interval de indicație nominal este un set de valori mărginit de indicații extreme rotunjite sau aproximative, care se poate obține pentru o poziție particulară a comenzilor unui instrument de măsură sau sistem de măsurare și care servește la indicarea acestei poziții.
Stabilitatea unui instrument de măsură reprezintă proprietatea unui instrument de măsură prin care caracteristicile sale metrologice rămân constante în timp.
Regimul de operare de limită este reprezentat de condițiile de funcționare extreme pe care se cere să le suporte un instrument de măsură sau un sistem de măsurare, fără distrugeri și fără deteriorarea caracteristicilor metrologice specifice, atunci când acesta funcționează ulterior în condiții inferioare regimului său de operare nominal.
Regimul de operare de referință este reprezentat de condițiile de funcționare prevăzute pentru evaluarea funcționarii unui instrument de măsură sau unui sistem de măsurare sau pentru compararea rezultatelor de măsurare.
Regimul de operare nominal este un regim de funcționare care trebuie obținut în timpul măsurării astfel încât un instrument de măsură sau un sistem de măsurare să funcționeze conform proiectării sale.
Regimul de operare staționar reprezintă un regim de funcționare a unui instrument de măsură sau sistem de măsurare în care relația stabilită prin etalonare ramâne validă chiar și pentru un măsurand care variaza în timp.
Rezoluția unui dispozitiv de afișare este cea mai mică diferență dintre indicațiile afișate care poate fi percepută în mod semnificativ.
Scara unui instrument de măsurare cu afișaj este o componentă a unui instrument de măsură cu afișaj constând dintr-un set ordonat de marcaje împreună cu orice valori ale mărimii asociate.
Timpul de reacție în trepte reprezintă durata dintre momentul în care o valoare a mărimii de intrare a unui instrument de măsură sau a unui sistem de măsurare suferă o schimbare abruptă între două valori constante specificate ale mărimii și momentul când o indicație corespunzătoare se stabilizează între limite specificate în jurul valorii sale fixe finale.
Un transformator de măsură este un dispozitiv folosit în măsurare care furnizează o mărime de ieșire aflată într-o relație specificată cu mărimea de intrare.
2.
Subgenul Setracovirus este un subgen de coronavirusuri din genul Alphacoronavirus care include 2 specii de coronavirusuri: coronavirusul uman NL63 (HCoV-NL63) și coronavirusul BtKYNL63-9b al liliecilor înrudit cu NL63.
Coronavirusul uman NL63 a fost izolat de cercetătorii olandezi (de unde abrevierea NL = Netherlands, 63 este numărul eșantionului prelevat) condusă de van der Hoek, de la un sugar de 7 luni internat într-un spital din Amsterdam în ianuarie 2003 cu bronșiolită și conjunctivită. Virusul a fost izolat folosind culturi de celule renale de maimuță inoculate cu prelevări respiratorii de la micul pacient. Secvențierea completă a genomului său a arătat că este un coronavirus.[2] În mod independent, o echipă olandeză de cercetătorii (Fouchier și colab.) din Rotterdam a izolat la scurt timp acest virus în culturi celulare care au fost depozitate în laborator timp de câțiva ani. Aceste culturi celulare proveneau din eșantioanele preluate din secrețiile nazale în aprilie 1988 de la un copil de 8 ani cu pneumonie. Analiza genetică a virusului HCoV-NL63 a confirmat faptul că acesta are un genom caracteristic coronavirusurilor.[3] Un an mai târziu, cercetătorii americani (Esper și colab.) de la Universitatea Yale (din New Haven, Connecticut) au identificat același virus pe care l-au numit HCoV-NH (NH de la New Haven).[4] Coronavirusul uman NL63 infectează persoanele de toate vârstele, în principal copii sub 5 ani, vârstnicii și pacienții imunocompromiși. Se estimează că 1% -10% din populație suferă anual de simptome asemănătoare guturaiului determinate de infecția cu coronavirusul HCoV-NL63. Infecțiile cu coronavirusul NL63, în general, se manifestă clinic prin simptome respiratorii relativ ușoare: tuse, dureri în gât, rinoree, tahipnee, febră.[5][6][7][8][9][10][11] O complicație frecvent observată este crupul care este prezent în aprox. 5% în infecțiile cu NL63.
Coronavirusul BtKYNL63-9b al liliecilor înrudit cu NL63 (NL63-related bat coronavirus strain BtKYNL63-9b) a fost izolat de Tao și colab. în 2010 în Kenya din fecalele liliacului african cu triplu pliu nazal (Triaenops afer). Analiza genomului a arătat o similaritate cu coronavirusul uman NL63. Prin urmare, coronavirusul uman probabil are o origine zoonotică, liliecii Triaenops afer fiind gazda-rezervor ancestrală. Majoritatea genomului HCoV-NL63 provine de la virusurile care circulă la liliecii Triaenops afer, însă gena proteinei spiculare (S) derivă dintr-un virus asemănător cu 229E care circulă la liliecii speciilor din genul Hipposideros.
3.
Un martor în oraș (titlul original: în franceză Un témoin dans la ville) este un film dramatic de thriller, coproducție franco-italiană, realizat în 1959 de regizorul Édouard Molinaro, protagoniști fiind actorii Lino Ventura, Sandra Milo, Franco Fabrizi și Françoise Brion.
Soția lui Ancelin a fost aruncată dintr-un tren de un bărbat pe nume Verdier a cărui amantă era. Ancelin, se răzbună ucigându-l, astfel încât să se creadă că a fost o sinucidere. Dar la ieșirea din casa victimei sale, Ancelin este văzut de Lambert, un taximetrist de la „radio-taxi” care nu bănuiește că tocmai a văzut un criminal. Hotărât să-l elimine pe acest martor, Ancelin închiriază o mașină și așteaptă în fața lui Lambert, pe care îl va urmări o zi întreagă până va putea acționa. După câteva încercări eșuate, reușind să se dea drept „client”, se urcă în taxiul lui Lambert, care după ce l-a recunoscut, bănuind intenția acestuia, reușește prin radioul taxiului să-și alerteze toți colegii despre intenția „clientului” său, aceștia împreună cu poliția încep o urmărire în întunericul nopții prin întregul oraș...
4.
Edvard Munch (/mʉŋk/, n. 12 decembrie 1863, Ådalsbruk, Hedmark, Norvegia – d. 23 ianuarie 1944, Ekely⁠(d), Comuna Oslo⁠(d), Norvegia) a fost un pictor norvegian, unul dintre pionierii artei moderne, considerat precursor al expresionismului, mai cu seamă un reprezentant al tradiției artistice europene decât a celei norvegiene. A fost prin natura sa un solitar, dar, paradoxal, l-au interesat foarte mult relațiile interumane, care vor reprezenta esența creației sale. Edvard Munch se naște la 12 decembrie 1863 la Løten, în județul norvegian Hedmark. În 1881 intră la Școala Regală de Desen din Christiania (astăzi Oslo) și se formează sub îndrumarea sculptorului Julius Middelthun. În 1882 frecventează atelierul lui Christian Krohg și cursurile în aer liber conduse de Fritz Thaulow. Thaulow, apreciind talentul lui Munch, se hotărăște să-i finanțeze o călătorie la Anvers și Paris. Pleacă în 1885 la Paris, unde rămâne timp de patru săptămâni, și ia contact cu cercurile artistice pariziene, fiind uimit de pictorii impresioniști. În 1889 organizează la Christiania prima sa expoziție personală iar în 1892 participă la expoziția Asociației Artiștilor Berlinezi. În Berlin, realizează primele gravuri și litografii. În timpul următoarei călătorii la Paris (1896) își expune lucrările la Salonul Artiștilor Independenți și la galeria Bing. Munch se îndepărtează de limbajul artistic impresionist, fiind mai interesat de valorile decorative și de expresivitatea liniilor. În cadrul expoziției Secesiunii din Berlin (1902) expune 22 tablouri din ciclul Frize de viață. La Berlin, face primii pași în domeniul graficii și execută în special acvaforte și litografii. În toamna anului 1908 se internează într-o clinică din Copenhaga din cauza unei accentuate depresiuni afective. În 1910 începe lucrările de decorare a Universității din Christiania. Timp de șapte ani pictează 11 pânze monumentale care ilustrează forțele eterne, dătătoare de viață: Soarele Istoria, Alma Mater (Universitatea, simbolul Științei). Între timp, - după 1933 - în Germania, autoritățile naziste îi consideră operele drept "degenerate" și sunt retrase din muzeele germane. În perioada de ocupație a Norvegiei, Munch trăiește retras pe moșia sa Ekely din Oslo, unde moare la 23 ianuarie 1944, la o lună după ce împlinise 80 de ani. Educația artistică a lui Munch în Norvegia se desfășurase în spiritul tradiției naturaliste. Mai târziu, intrând în contact cu arta europeană și mai ales cu cea franceză și germană, artistul își elaborează propriul stil distinct. Atât picturile sale cât și lucrările grafice se evidențiază printr-un îndrăzneț caracter inovator în sfera mijloacelor de realizare a operelor și printr-o expresivitate abstractă a formelor. Pictând tabloul Țipătul, Edvard Munch pătrunde în lumea fricii și a singurătății. În prim plan țipă un om, al cărui trup contorsionat convulsiv și gestul mâinilor care cuprind capul trădează o spaimă nemăsurată. Chipul gălbui se armonizează cu craniul cadaveric. Culorile mediului simbolizează starea psihică a personajului, albastrul întunecat reține glasul sfâșietor și-l reflectă cu ecou într-un golf larg, până sub cerul strălucitor , de un roșu sângeriu. În afara tabloului reprodus aici, de altfel cel mai cunoscut și care se găsea în Galeria Națională din Oslo, de unde a fost furat,[13] mai există alte cincizeci versiuni diferite ale Țipătului. Originalul furat a fost găsit în 2006. A patra versiune a tabloului este pictura care a fost licitată la cel mai ridicat preț din lume, fiind adjudecată la 119.922.500$ în cadrul unei licitații organizate la 2 mai 2012). Țipătul (1893), Galeria Națională, Oslo. În multe din tablourile sale se oglindește atitudinea ambivalentă a lui Munch față de femei. Le privește pe rând fie ca fecioare nepătate și întruchipare a iubirii (Dimineața 1884, Înger în negru 1884, Pubertatea 1894), fie ca simbol al păcatului și instrument al satanei (Vampirul 1893, A doua zi 1895). Din acest punct de vedere, Madonna reprezintă o sinteză perfectă a perverselor lui obsesii mistice și erotice. Prezentându-și Madonna la Salonul Artiștilor Independenți din Paris în anul 1896, Munch îi dă titlul Femeie îndrăgostită, dovedind faptul că în ochii săi religia și senzualitatea sunt strâns legate una de cealaltă. În viziunea lui Munch, femeia iubită se confundă cu Madonna suferinței. Femeia cu sânii dezgoliți și părul despletit, cu capul lăsat pe spate este în culmea extazului iubirii. Dansul vieții, cel mai mare tablou din ciclul Frizele de viață, ilustrează amintirile, dorințele, dezamăgirile și experiențele artistului. Munch transformă o distracție plăcută, cum este dansul, într-un balet al nălucilor. Măiestria cu care Munch a reușit să dezvăluie secretele ascunse ale temelor abordate va fi un exemplu pe care îl vor urma mulți alți artiști. Ecourile surselor sale de inspirație sunt vizibile nu numai în lucrările expresioniștilor germani, ci și în creația a doi pictori austrieci, Oskar Kokoschka și Egon Schiele. Pictura lui Munch este studiată de asemenea cu atenție de Lucian Freud, care a continuat la începutul activității sale artistice tradiția germană a neorealismului (Neue Sachlichkeit). La fel ca Munch, Lucian Freud, servindu-se de liniaritatea desenului, reușește să reproducă pe pânză propriile sale stări de spirit.
5.
Rândunica albastră (Hirundo atrocaerulea) este o specie de pasăre din familia Hirundinidae originară din Africa de Est. Se reproduce în sud-estul Africii, iernând în nordul Ugandei și Kenya. Această specie este o rândunică mică de 18–25 de centimetri lungime. Păsările adulte au un penaj de culoare albastru-oțel închis, metalizat, cu o coadă lungă, bifurcată, care sunt deosebit de vizibilă la masculi. Au pene albe pe burta inferioară și pe laterale, lucru care se observă mai ales în perioada curtării. În lumină slabă, rândunelele albastre par aproape negre și, prin urmare, pot fi confundate cu rândunelele negre (Psalidoprocne spp.) care apar în toată zona de reproducere a rândunelelor albastre.Puii sunt gri-maroniu, dobândind culoarea albastră pe măsură ce se maturizează. Cântecul este un muzical "bi-bi-bi-bi" atunci când este în zbor. Rândunelele albastre se hrănesc cu muște mici, cu corp ușor și alte artropode, prinzându-le în zbor.[3] Încep sezonul de reproducere la sfârșitul lunii septembrie și își construiesc un cuib în formă de cupă de noroi și iarbă în interiorul cavităților, cuiburilor de aardvark și minelor vechi. Cuiburile sunt căptușite cu iarbă fină, păr de animale și pene albe. În mod normal, sunt depuse trei ouă albe, incubate timp de 14 zile de femelă. Puii sunt hrăniți timp de aproximativ 22 de zile până când le cresc penele. Odată ce penajul este complet, puii petrec următoarele două zile în jurul cuibului, înainte de a dispărea. Majoritatea rândunelelor albastre vor crește un al doilea pui înainte de a se întoarce în locurile de iarnă, în aprilie.
6.
Marian Drăgulescu (n. 18 decembrie 1980, București, România) este un fost gimnast român. La Campionatele Europene din 2004 a câștigat patru medalii de aur, devenind astfel unul dintre principalii pretendenți la medaliile olimpice la Jocurile Olimpice de vară din 2004 de la Atena (Grecia). La Olimpiada de la Atena (Grecia), Drăgulescu și-a ajutat echipa la câștigarea medaliei de bronz. De asemenea, a câștigat medalia de argint la sol și medalia de bronz la sărituri. Drăgulescu și-a anunțat retragerea din activitatea competițională în 2005, dar a revenit asupra deciziei sale participând la Campionatele Mondiale din 2005 de la Melbourne (Australia) unde a câștigat medalia de aur la sărituri. În 2012 Federația Română de Gimnastică a decis să nu-l includă pe lista participanților la Jocurile Olimpice de la Londra. În 2021 s-a retras din activitatea sportivă.
7.
Republica Democrată Germană (cu acronimele RDG sau R.D.G., frecvent folosite în perioada 1950 - 1990) a fost un stat german independent din blocul țărilor comuniste, situat în partea de est a Germaniei de azi, aflat sub controlul trupelor sovietice până în octombrie 1989. Între mai 1945 și octombrie 1949 Germania de Est a purtat în limba germană numele de „Zona de Ocupație Estică a Germaniei”. În această perioadă nu a fost clar dacă zona aceasta este o entitate statală sau nu.La data de 7 octombrie 1949 Germania de Est s-a declarat stat independent cu capitala la Berlin, luându-și numele oficial de Deutsche Demokratische Republik („Republica Democrată Germană”). Acronimul german DDR a devenit unul de marcă pentru desemnarea estului Germaniei în țările vorbitoare de limbă germană. Simultan cu declararea RDG, în aceeași zi de 7 octombrie 1949, Germania de Vest (sub numele anterior la fel de neclar „Zona de Ocupație Vestică a Germaniei”, aflată sub controlul trupelor americane, engleze și franceze) s-a declarat și ea stat independent, sub numele de Bundesrepublik Deutschland (Republica Federală Germania) , sau RFG (în germană BRD), cu capitala la Bonn. Pentru Bundesrepublik Deutschland în RDG s-a întrebuințat acronimul BRD, cu o conotație politică disprețuitoare. Însă în RFG acronimul BRD nu s-a folosit de către populație aproape deloc, iar autoritățile vest-germane chiar s-au împotrivit folosirii lui, BRD nefiind o desemnare oficială a statului Bundesrepublik Deutschland. Odată cu reunificarea Germaniei, finalizată la 1 octombrie 1990, respectiv odată cu sărbătorirea primei aniversări a Germaniei Reunite la 3 octombrie 1990, statul comunist Deutsche Demokratische Republik a încetat să mai existe. Începând de atunci numele său și acronimul DDR se folosesc în Germania numai în sensul de „fosta” RDG.Spre sfârșitul celui de-al Doilea Război Mondial sovieticii au invadat Germania, iar la 16 aprilie 1945 au început atacul asupra Berlinului. La 30 aprilie au cucerit Reichstag-ul, ceea ce a marcat punctul culminant al invadării Germaniei de către Armata Roșie, care avea deja controlul unor capitale est și sud-est europene, precum București, Budapesta, Praga sau Varșovia. Sovieticii au ajuns până la Elba, unde au fost opriți de trupele britano-americane, care voiau să oprească expansiunea comunismului în Europa. Astfel, Germania a fost împărțită în patru sectoare de influență între cele patru mari puteri militare și anume URSS, SUA, Marea Britanie și Franța. De asemenea, și capitala Berlin a fost împărțită de cele patru puteri în patru sectoare de influență, cu toate că se afla în totalitate pe teritoriul zonei de influență sovietică. Această împărțire a capitalei a generat crize majore pentru Războiul Rece, cum ar fi Blocada Berlinului între 1948-1949 și, mai târziu, Zidul Berlinului. În 1949 Iosif Stalin a cerut reparații de război marilor întreprinderi, combinate și uzine din zona de ocupație vestică, lucru refuzat însă de Harry Truman. În replică, Stalin a creat un nou stat, care s-a proclamat Republica Democrată Germană, cunoscută popular ca Germania de Est. În noul stat satelit al Moscovei a preluat puterea Partidul Unității Socialiste din Germania (Sozialistische Einheitspartei Deutschlands - SED), secretar general fiind numit Wilhelm Pieck. În 1971 Erich Honecker a fost ales secretar general al SED, înlocuindu-l pe Walter Ulbricht. Honecker a fost obligat să demisioneze la 18 octombrie 1989 și, după un scurt intermezzo cu peripeții în care a cerut azil politic la ambasada Uniunii Sovietice din Berlin, a plecat în exil (mai exact, a fost lăsat să plece, conform unui acord tacit al tuturor părților implicate) în Chile, via Moscova, împreună cu soția sa Margot Honecker. Locul lui Honecker a fost luat de Egon Krenz, care a fost ultimul lider comunist al acestui stat.
8.
Constantin Noica (n. 12 iulie 1909, Vitănești, Teleorman, România – d. 4 decembrie 1987, Sibiu, România) a fost un filosof, poet, eseist, publicist și scriitor român. Este membru post-mortem al Academiei Române (din 1990).[5] Fostul ministru țărănist Nicolae Noica este nepotul filozofului Constantin Noica (nepot de frate). Constantin Noica s-a născut la 12 iulie (stil vechi) 1909 în comuna Vitănești, județul Vlașca (în prezent în județul Teleorman). Începe gimnaziul în București; în perioada 1924-1928 urmează Liceul „Spiru Haret”, unde îl are ca profesor de matematică pe poetul Uvedenrodelor, Ion Barbu (Dan Barbilian). Obține bacalaureatul în 1928. Ca licean, debutează în revista liceului, Vlăstarul, în 1927 cu eseuri care au fost publicate în anul 1934 în volumul „Mathesis sau bucuriile simple”. Se înscrie la Facultatea de Filosofie și Litere din București, pe care o va absolvi în 1931 cu teza de licență Problema lucrului în sine la Kant. Timp de trei ani îl are ca profesor pe filosoful Nae Ionescu. În perioada 1932 - 1934 frecventează societatea culturală "Criterion". Sub influența lui Nae Ionescu, prietenii lui Noica de la „Criterion” - Mihail Polihroniade, Haig Acterian, Mircea Eliade - vor deveni, mai devreme sau mai târziu, simpatizanți legionari dar Noica, fidel ideii că lupta culturală și nu cea politică este calea pentru reînvierea culturală a României, refuză uniforma și încadrarea în mișcarea legionară. În 1933, timp de un an, urmează cursurile Facultății de Matematică iar în primăvara anului 1938 pleacă la Paris cu o bursă a statului francez, unde va sta până în primăvara anului 1939. În mai 1940 își susține la București doctoratul în filosofie, cu teza Schiță pentru istoria lui „Cum e cu putință ceva nou?”. În luna august 1940, publică într-un număr unic revista Adsum (adică „Sunt aici, sunt de față”), pe care o scrie singur și o publică din bani proprii. În această publicație, Noica se vrea un martor imparțial, dar de fapt nu fără simpatie, al „martiriului mișcării legionare” prigonită de regimul Frontului renașterii naționale condus de regele Carol al II-lea. În octombrie 1940 pleacă la Berlin în calitate de referent de filosofie la Institutul Româno-German. Va rămâne la Berlin până în 1944, participând de mai multe ori la seminarul de filosofie a profesorului Martin Heidegger, unde a mai participat și un alt filosof român cu operă de sertar, Alexandru Dragomir. În paralel, împreună cu Constantin Floru și Mircea Vulcănescu editează patru din cursurile universitare ale lui Nae Ionescu și anuarul Isvoare de Filosofie. Conform Deutsche Welle, el a fost „rinocerizat de legionarism și pronazism”.